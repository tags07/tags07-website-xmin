---
title: 春江花月夜
date: '2005-01-08T22:02:00+08:00'
slug: 22-02-00
---

唐诗中的一株奇花异葩，曾被前人喻为“孤篇盖全唐”之杰作。

诗中的诗，顶峰上的顶峰。

<!--
![春江花月夜](http://210.35.160.8/gdwxw/picture/moji_cjhyyue.jpg)
-->

> 春江潮水连海平，海上明月共潮生。  
滟滟随波千万里，何处春江无月明。  
江流宛转绕芳甸，月照花林皆似霰。  
空里流霜不觉飞，汀上白沙看不见。  
江天一色无纤尘，皎皎空中孤月轮。  
江畔何人初见月？江月何年初照人？  
人生代代无穷已，江月年年只相似。  
不知江月待何人，但见长江送流水。  
白云一片去悠悠，青枫浦上不胜愁。  
谁家今夜扁舟子？何处相思明月楼？  
可怜楼上月徘徊，应照离人妆镜台。  
玉户帘中卷不去，捣衣砧上拂还来。  
此时相望不相闻，愿逐月华流照君。  
鸿雁长飞光不度，鱼龙潜跃水成文。  
昨夜闲潭梦落花，可怜春半不还家。  
江水流春去欲尽，江潭落月复西斜。  
斜月沉沉藏海雾，碣石潇湘无限路。  
不知乘月几人归，落月摇情满江树。
